---
title: Chi sono
permalink: /chi-sono
layout: single
---

<h3>Anna Chiara, classe 84.<br/>
Correggo, revisiono, riassumo, consiglio.</h3>

Ultima erede di una dinastia di insegnanti di italiano, ho mostrato da subito il
massimo disinteresse per lo studio scolastico delle materie letterarie,
scegliendo tutt'altro tipo di indirizzi (liceo scientifico prima, scienze
faunistiche poi), per deviare su tutt'altra tipologia di lavori (da barista di
montagna a commessa part-time in negozio cinese). Eppure, forse per una mera
questione genetica, un'indole fastidiosamente puntigliosa mi costringe a
correggere me stessa e gli altri (anche solo nella mia testa, per quieto vivere)
alla continua ricerca della miglior costruzione di una frase efficace, incisiva
e sintatticamente corretta.

Grazie a quest'ossessione dal 2013 al 2015 ho pubblicato quotidianamente
articoli per un sito di promozione culturale della Provincia locale, con il
compito di mettere insieme e sintetizzare in maniera chiara le informazioni, le
descrizioni e le presentazioni che ricevevo dai vari enti.

Nel 2018 la scrittrice lucchese Alice Winchester, conscia di questo mio
carattere quiescente da <i>figlia di maestra</i>, mi ha affidato con una certa
titubanza il compito di revisionare ortografia e sintassi del suo romanzo
*Oblak*, in imminente uscita. Cosa che ho accettato di fare con altrettanta
perplessità, essendo neofita in questo campo. È stata un'epifania: esiste un
lavoro in cui mi si dà il permesso, anzi, MI SI CHIEDE, di ritoccare gli scritti
altrui. Ci devo provare.

**Per farla breve**: il mio percorso è iniziato in maniera esclusivamente casereccia
e autodidatta, ma ho poi frequentato e portato a termine con ottimi risultati un corso 
di correzione di bozza.
Posso far vanto di un attestato, ma non pretendo di spacciarmi per l'astro nascente 
dell'editoria. 
Sono una *sig.ra Nessuno*, che semplicemente sa cosa vorrebbe leggere e come vorrebbe
leggerlo, con una certa attitudine al micro editing sia della forma che del contenuto
del testo, un'attenzione particolare alle ripetizioni, al ritmo e alla fluidità
della narrazione e, ad oggi, tre romanzi revisionati con successo alle spalle,
oltre che una serie di racconti, presentazioni e tesi di laurea, e
circa duemila articoli prodotti per il compianto sito *Terre di Lucca e di
Versilia*.

*[Contattami](contatti)*
