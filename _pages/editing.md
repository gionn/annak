---
title: Editing
permalink: /editing
layout: single
---

<b>Risolvo i problemi che non vi eravate posti.</b>

> LISTA DELLA SPESA:<br/>
> • latte<br/>
> • uova<br/>
> • 1 prosciutto DOP per il Cane<br/>
> • traverse<br/>
> • carta igienica<br/>
> • goleador
>
> “Anvedi 'sto nababbo ha speso 50 euri pe' na bbestia purciosa ca' a ggente
> more de fame! Mo je do du pizze pure pe' er gatto, li mortacci sua.”

E così, Peppino, il nostro autore di liste della spesa, si ritrova le guance in
fiamme per aver comprato il regalo di compleanno a Diego Canestri (il Cane), da
parte di tutto il vicinato.

È vero: era stato sufficientemente attento da scrivere “Cane” con l'iniziale
maiuscola ed è vero: un prosciutto di compleanno è una scelta discutibile. Fatto
sta che, complici le traverse per il barboncino diabetico che davvero Peppino ha
adottato, la trama è stata completamente fraintesa.

È qui che arrivo io. A salvare voi e i vostri personaggi dalle <i>cinquine</i>
immeritate.

Quando scrivete un articolo, un romanzo, un post su facebook o l'incriminante
lista della spesa, spesso non vi rendete conto di dare per scontati fatti,
eventi, riflessioni e dettagli che vi risultano ovvi ma che poi si rivelano
lacune travisabili da chi non conosce voi o il retropensiero che avrebbe reso
quei concetti chiari e insindacabili.

È politicamente scorretto che il commentatore parli romanesco? Rischia (rischio)
di inimicarmi gli animalisti, definendo pulcioso quell'ipotetico cucciolo
malandato? Serve una digressione per giustificarsi? Va approfondita la storia di
Peppino? E quella del cane? E quella del Cane(stri)? Uso troppe parentesi? E
l'imprecazione va bene? È meglio tagliare tutto perché questa storia è senza
senso, poco chiara e non interessa nessuno?

Sono molte le domande che possono presentarsi correggendo un testo e sicuramente
incidono gusto personale e conoscenza dell'argomento trattato. Quindi oltre a
stare certamente e primariamente attenta a refusi, sintassi, ortografia e
ripetizioni, cerco di evidenziare quelli che ritengo essere punti di debolezza
nella trama, suggerendo variazioni e rimodellando le frasi per facilitarne e
migliorarne la lettura. 
Con un punto di vista diverso, distaccato e scevro di
pregiudizi, vi aiuterò ad esprimervi al meglio delle mie e delle vostre
possibilità.

*[Contattami](contatti)*
